#Hospodářský řád Strany zelených

##§ 1 Základní ustanovení

Majetek Strany zelených (SZ) tvoří věci movité a nemovité, pohledávky a jiná práva. SZ jej prostřednictvím HK, krajských organizací (KO), základních a městských organizací (ZO, MO) užívá k plnění svých úkolů vyplývajících ze stanov a politického programu SZ. Pokud je v tomto řádu určeno, že organizační jednotce SZ (KO ZO, MO) náleží majetek, část majetku, či příjmů, je tím myšleno, že má právo rozhodovat o jeho užití, na podkladě svého rozhodnutí a rozpočtu, pro plnění cílů a programu SZ ve svém území (kraji, obci).

##§ 2 Rozpočet
(1) Všechny jednotlivé organizační jednotky včetně SZ jako celku vypracují a schválí svůj vlastní roční běžný rozpočet. Republiková rada SZ (RR) schválí rozpočet pro následující rok nejpozději do 20.11., KO do 20.1. a ZO a MO do 31.1. Minimální členění rozpočtu stanoví PSZ. Rozpočet zasílají nejpozději do 15 dnů od schválení ZO a MO příslušné KO, podobně KO zasílají vlastní rozpočet HK.

(2) Organizační jednotka včetně SZ jako celek, která neschválí do 31.12. vlastní běžný rozpočet na následující rok, nesmí mít do schválení rozpočtu celkové měsíční náklady vyšší než jednu polovinu průměrného měsíčního běžného vydání (bez vydání na volební kampaně) této organizační jednotky za poslední tři roky.

(3) Povinnou přílohou každého ročního běžného rozpočtu SZ jako celku a rozpočtu volební kampaně je pětiletý výhled hospodaření SZ.

(4) Stanoví-li orgán oprávněný schvalovat roční rozpočet pravidla čerpání rozpočtových rezerv, může výkonný orgán nakládat s rezervou pouze podle těchto pravidel.

(5) Rozpočet volební kampaně (PS, senátu, EP, krajských a obecních zastupitelstev) není součástí vlastního běžného rozpočtu.

##§ 3 Zdroje příjmů SZ
Zdrojem příjmů SZ, nezbytných pro plnění úkolů plynoucích ze stanov a politického programu, jsou příjmy podle zákona o sdružování v politických stranách a politických hnutích. Patří mezi ně zejména členské příspěvky, dary, příjmy z pronájmu, z kulturních a společenských akcí, půjčky a úvěry, příspěvky ze státního rozpočtu České republiky na úhradu volebních nákladů a na činnost a státní příspěvky za získané mandáty.

##§ 4 Členské příspěvky
(1) Základní roční členský příspěvek činí 400 Kč. Invalidní důchodci, starobní důchodci, studenti řádného denního studia a sociálně slabí mají nárok na snížený roční členský příspěvek ve výši 300 Kč. Podrobnosti pro uplatňování nároku na snížený roční členský příspěvek stanoví směrnice PSZ. Nový člen, který je přijat v posledním čtvrtletí daného roku, zaplatí základní čtvrtletní členský příspěvek ve výši 150 Kč. Čtvrtletní členský příspěvek není možné snížit. Členové mohou SZ dobrovolně poskytnout i vyšší členské příspěvky maximálně však do výše 5 000 Kč. (platnost od 9. 1. 2010)

(2) Členské příspěvky se platí osobně: a) pokladníkovi ZO veřejně na členské schůzi ZO. Člen stvrdí uhrazení členského příspěvku podpisem na určený formulář nebo pokladní doklad. Pokladník ověří totožnost plátce. b) převodem ze svého bankovního účtu na centrální účet strany pro placení členských příspěvků c) pokladníkovi HK. Člen stvrdí uhrazení členského příspěvku podpisem na určený formulář nebo pokladní doklad. Pokladník ověří totožnost plátce. (platnost od 6. 12. 2009)

(3) Členské příspěvky se platí nejpozději do 31. 3. příslušného kalendářního roku. Pokud hlavní kancelář nemá u člena k 30. 4. příslušného kalendářního roku evidovanou platbu členského příspěvku, vyrozumí o tom bezprostředně e-mailem nebo poštou dotčeného člena a předsedu příslušné ZO. Nedojde-li do 31. 5. příslušného kalendářního roku k nápravě, konstatuje HK ukončení členství a vyškrtne člena z evidence. Vyrozumí o tom dotčeného člena, předsedu ZO a KO. (platnost od 6. 12. 2009)

(4) Celé členské příspěvky, které vybrali pokladníci ZO, se zasílají do 30 dnů na centrální účet SZ pro placení členských příspěvků pod určeným variabilním symbolem. (platnost od 9. 1. 2010)

(5) Z vybraných členských příspěvků náleží 50 % příslušné ZO, 25 % příslušné KO a 25 % SZ. Podíly členských příspěvků KO a ZO vypočítá a vyplatí HK nejpozdeji do 30. 6. příslušného kalendářního roku dané KO. KO vyplatí podíly ZO do 15 dnů od obdržení podílů z HK. (platnost od 9. 1. 2010)

##§ 5 Dary
(1) SZ může přijímat finanční a jiné dary. Statutární orgány mohou pověřit zástupce ZO, MO a KO k přijímání darů.

(2) S přijetím daru o hodnotě vyšší než 20 000,- Kč vysloví souhlas před jeho přijetím předsednictvo SZ (PSZ). Za nepřípustné dary jsou považovány ty, které jsou poskytnuty v očekávání určitého hospodářského nebo politického prospěchu. Zákon o sdružování v politických stranách a politických hnutích stanovuje, že jsou nepřípustné dále dary od státu, příspěvkových organizací, obecně prospěšných společností, obcí a krajů s výjimkou pronájmu nebytových prostor, státních podniků a právnických osob s majetkovou účastí státu či obce nad 10%. Také dary nelze přijímat od zahraničních právnických osob s výjimkou politických stran a nadací a dále od fyzických osob, které nejsou státními občany České republiky a nemají v ní trvalý pobyt.

(3) Přesahují-li dary svou celkovou hodnotu od jednoho dárce za rok částku 50 000,- Kč, doloží se k přehledu o darech a dárcích výroční finanční zprávy pro Sněmovnu ověřená kopie darovací smlouvy. Zaevidování daru provede HK.

(4) Dary nepřevyšující hodnotu 50 000,- Kč bude využívat v plné výši ta organizační jednotka, která dar zajistila, taktéž dary, které nelze dělit (např. počítač, auto).

(5) Není-li užití daru hodnoty vyšší než 50 000,- Kč specifikováno, pak organizační jednotce, která dar zajistila, náleží 60% z tohoto daru. Zajistí-li dar ZO, pak 20% z tohoto daru náleží místně příslušné KO a 20% náleží SZ jako celku. Zajistí-li dar KO, pak 20% z toho daru náleží ZO tvořícím tuto KO a 20% náleží SZ jako celku. Rozdělení na jednotlivé ZO se uskuteční podle klíče schváleného krajskou konferencí. Je-li dar určen SZ jako celku, pak 20% z tohoto daru náleží všem KO a 20% všem ZO. Rozdělování na jednotlivé ZO a KO se uskuteční podle předem schváleného klíče RR neprodleně, nejpozději však do 30-ti dnů od jejich přijetí a to v případě, bude-li se jednat o převod částky vyšší než 1000,- Kč. Převod nižších částek než 1000,- Kč bude realizován v termínech dle dohody mezi jednotlivými organizačními jednotkami.

##§ 6 Rozdělování státních příspěvků získaných při volbách
(1) Minimálně 80 procent finančních prostředků získaných SZ za mandáty v zastupitelstvu kraje náleží příslušné KO.

(2) Minimálně 20 procent finančních prostředků získaných za mandáty v Senátu náleží krajské organizaci kraje, v němž byl mandát získán. Nachází-li se volební obvod na území dvou a více krajů, náleží krajským organizacím poměrná část prostředků podle počtu hlasů odevzdaných ve prospěch získání mandátu v daném kraji.

(3) Při výsledku SZ ve volbách do Poslanecké sněmovny, který zajišťuje stálý roční státní příspěvek na činnost (nad 3%), náleží každé KO z této částky každoročně na činnost minimálně 100 000,- Kč. K této částce bude navíc krajským organizacím přidělován každoročně příspěvek podle celkového výsledku v České republice a počtu hlasů v daném kraji podle klíče schváleného RR.

(4) Z finančních prostředků získaných za hlasy ve volbách do Evropského parlamentu náleží minimálně 20 procent krajským organizacím, přičemž z poloviny stanovené výše dostávají všechny krajské organizace stejnou částku a druhá polovina se rozděluje na základě celkového výsledku v České republice a počtu hlasů v daném kraji podle klíče schváleného RR.

(5) Podíly finančních prostředků uvedené v odstavcích (1) až (4), budou z rozpočtu SZ a krajských organizací uvolňovány rovnoměrně ve stejných částkách v každém roce volebního období, v objemech a termínech uvedených v §13, odst. (5) až (7).

##§ 7 Účetnictví a účetní uzávěrka
(1) Orgány jednotlivých organizačních složek vedou evidenci příjmů a výdajů a jsou za jeho správnost odpovědné.

(2) Krajské a základní organizace mohou mít založen bankovní podúčet.

(3) Nestanoví-li PSZ jinak, jsou KO povinny jednou ročně spolu se zprávou o hospodaření zasílat do HK originály účetních dokladů (výdajové a příjmové doklady, výpisy z účtu, atd.). Obdobně ZO a MO jsou povinny výše uvedené doklady zasílat KO, která zajistí jejich zaslání do HK.

(4) Organizační jednotky SZ jsou povinny sestavovat každoročně zprávu o hospodaření. Zpráva o hospodaření musí mít minimálně strukturu rozpočtu, kterou stanoví PSZ. Náklady na vedení volební kampaně se ve zprávě vykazují samostatně.

(5) Zpráva o hospodaření KO se zasílá nejpozději do 30.1. do HK. ZO a MO zasílají zprávu o hospodaření do 15.1. příslušné KO. Nedílnou součástí zprávy o hospodaření je revizní zpráva vypracovaná krajskou revizní komisí v případě KO a revizorem v případě MO a ZO. HK vydává KO potvrzení o přijetí zprávy a o přijetí originálů dokladů, taktéž KO vydává potvrzení ZO a MO.

(6) O prostředky nevyčerpané do konce roku bude navýšen nárok organizační jednotky v následujícím roce.

##§ 8 Cestovní náhrady
(1) Členové SZ využívají ke svým cestám pro přepravu osob přednostně vlakových a autobusových spojů, ve městech prostředky městské hromadné dopravy.

(2) Vozidel taxi lze použít jen ve výjimečném případě, a to vždy jen k plnění náhlých, nepředpokládaných úkolů či hrozí-li nebezpečí z prodlení.

(3) Uhrazeny budou členům SZ jen ty cesty, které schválí příslušný výkonný orgán. Tento orgán může též schválit užití osobního motorového vozidla včetně stanovení výše náhrady. Tato výše nesmí přesahovat výši stanovenou obecně závazným předpisem.

(4) Nevyplývá-li povinnost úhrady stravného a času stráveného na cestách z příslušných zákonů, nebudou tato plnění poskytována.

##§ 9 Výroční finanční zpráva Strany zelených
(1) SZ je povinna předložit každoročně podle zákona o sdružování v politických stranách a politických hnutích výroční finanční zprávu, která má všechny náležitosti v tomto zákoně uvedené.

(2) PSZ zajistí vypracování výroční finanční zprávy podle odst. 1 nejpozději do 1.3., vyžádá si vyjádření Ústřední revizní komise SZ a nejpozději 31. března ji předloží Poslanecké sněmovně.

##§ 10 Kontrola hospodaření
Zrušeno usnesením RR ze dne 7. listopadu 2015.

##§ 11 Zásady hospodaření s finančními prostředky SZ jako celku
(1) SZ hospodaří s finančními prostředky na základě rozpočtu.

(2) Žádná finanční operace nesmí být v rozporu se zákonem a s ustanovením stanov a tohoto řádu.

(3) Za hospodaření SZ odpovídá předseda SZ a sjezdem nebo předsednictvem SZ pověřený člen PSZ.

(4) Centrální pokladnu SZ spravuje zaměstnanec, jehož tím pověří PSZ. Zaměstnanci, kteří spravují centrální pokladnu a bankovní účty, nebo přebírají od strany jiné hodnoty, uzavírají se SZ smlouvu, v níž se zavazují hmotnou odpovědností. Předseda SZ, pověřený člen PSZ, případně další osoba pověřená PSZ manipulací s finančními prostředky uzavírají se SZ smlouvu, kterou se zavazují k řádnému vyúčtování svěřených prostředků – „Dohodou o správě svěřených prostředků“. Smlouva je uložena v archívu ÚRK mimo hlavní kancelář. Před uzavřením dohody o hmotné odpovědnosti nebo Dohody o správě svěřených prostředků, nesmí nikdo v centrální pokladně vydávat a přijímat peníze, ani je vybírat z bankovních účtů SZ.

(5) Běžná vydání do 100.000,- Kč schvalují předseda, nebo pověřený člen PSZ nebo jedním z nich písemně zmocněná osoba. Přitom jsou povinni zachovávat rozpočet.

(6) Nestanoví-li PSZ jinak, pak s veškerými výdaji a závazky nad 100.000,- Kč vyslovuje souhlas předem.

(7) PSZ může během účetního roku přesouvat mezi jednotlivými kapitolami rozpočtu částky až do výše 15 procent rozpočtu, je však povinno zachovávat celkovou výši.

(8) S prostředky z rezervy rozpočtu SZ může disponovat pouze PSZ podle pravidel schválených RR.

(9) O mzdách, odměnách a náhradách osob, které vykonávají pro SZ činnost, se rozhoduje podle obecně platných právních předpisů a podle pravidel určených tímto řadem. Platy zaměstnanců a odměny za činnost podle smlouvy stanovuje PSZ.

(10) HK je povinna v nejbližším možném termínu, nejpozději však do 15 dnů po obdržení písemné žádosti zaslat informace o hospodaření Strany zelených kterékoliv krajské organizaci SZ, pokladník krajské organizace je totéž povinen do 15 dnů zaslat kterékoliv příslušné ZO a MO. Žádost zasílá předseda nebo jiný pověřený člen KO, MO a ZO.

(11) Správnost vynaložení každého výdaje stvrzují na příslušném dokladu min.dva podpisy – jednak osoby pověřené provedením úkonu (pokladník), jednak předsedy SZ nebo pověřeného člena PSZ nebo osoby, kterou ověřením správnosti výdaje pověřilo PSZ.

(12) Výběrové řízení a) Výběrové řízení se vypisuje na každé pracovní místo, dohodu o práci, smlouvu o díle nebo zakázku, jejichž výše nákladů či cena přesáhne 200 000 Kč. V odůvodněných případech může PSZ po souhlasu předsedy ÚRK zadat zakázku i bez výběrového řízení. Předseda ÚRK může rozhodnutí pozastavit a ÚRK potom musí rozhodnutí do 10 dnů přezkoumat.

b) Výběrové řízení vyhlašuje PSZ, které také stanovuje jeho bližší podmínky a složení hodnotící komise.

c) Účastníky výběrového řízení nemohou být členové ÚRK, členové PSZ rozhodující ve věcech výběrového řízení, a subjekty, jejichž účastí by došlo k porušení zásad rovné soutěže. Dojde-li u člena hodnotící komise nebo orgánu, který o výsledku výběrového řízení rozhoduje, ke střetu zájmu osobního se zájmem SZ, je povinen oznámit tuto skutečnost ostatním členům komise či orgánu a nezúčastnit se rozhodování v dotyčné věci.

d) Zadání výběrového řízení musí být zveřejněno nejpozději 10 dnů před koncem lhůty pro podání přihlášek.V odůvodněných případech může být tato lhůta zkrácena. O výsledku výběrového řízení je zadavatel (PSZ) povinen veřejně informovat do 7 dnů od podepsání smlouvy nebo nejpozději do 30 dnů od rozhodnutí.

e) Zveřejňování zadání a výsledků výběrového řízení musí být současně provedeno alespoň dvěma z těchto způsobů: zveřejnění na intranetu SZ, inzerát ve stranickém tisku, dopis členům SZ.

f) Proti výsledkům výběrového řízení je možno podat protest k ÚRK, tento krok však nemá odkladný účinek.

##§ 12 Zásady hospodaření dalších organizačních jednotek
(1) Za formální správnost hospodaření ZO, MO a KO odpovídají zvolení pokladníci.

(2) Předseda organizační jednotky může vyslovit předem souhlas s přesunem ve výdajích do částky 3.000,- Kč za rok, rada organizační jednotky může vyslovit souhlas s přesunem ve výdajích do výše 15% celkových výdajů za rok při zachování celkové výše schváleného rozpočtu.

(3) Výše hodnoty darů subjektům mimo SZ v kalendářním roce nesmí překročit 10 procent příjmů a částku 20 000,- Kč. O vyšších darech rozhoduje PSZ. Výší hodnoty darů se rozumí součet všech darů všem subjektům v roce. Za porušení tohoto pravidla nese hmotnou odpovědnost ten, kdo dar schválil nebo provedl převod. V případě kolektivního rozhodnutí hlasováním nesou členové orgánu, hlasující pro poskytnutí daru, hmotnou zodpovědnost poměrnou částí z hodnoty daru.

(4) Při ukončení činnosti organizační jednotky SZ má nárok užívat majetek jednotka o stupeň vyšší. O způsobu majetkového vypořádání se podává zpráva PSZ.

(5) Pokladníci a další osoby oprávněné nakládat s finančními prostředky v pokladně a na bankovním účtu organizační jednotky, uzavřou se SZ smlouvu, v níž se zavážou k řádnému vyúčtování svěřených prostředků – „Dohodou o správě svěřených prostředků. Smlouva je uložena v HK. Před jejím uložením v HK nesmí nikdo s finančními prostředky v pokladně nebo na bankovním účtu nakládat.

(6) Správnost vynaložení každého výdaje stvrzují na příslušném dokladu min.dva podpisy – jednak osoby pověřené provedením úkonu (pokladník ), jednak předseda, pověřený člen PSZ nebo osoby, kterou tímto pověřil příslušný orgán SZ.

##§ 13 Zásady hospodaření mezi organizačními jednotkami
(1) Vydání prostředků do pokladny, či na účet organizační jednotky bude vedeno jako záloha, kterou je povinna organizační jednotka vyúčtovat do 15.12 běžného roku, v mimořádných případech do 31.12. Nevyúčtované prostředky se z pokladen a účtu vrací do 15.12. (mimořádných případech do 31.12.) na centrální účet, či do centrální pokladny. Na tyto prostředky se vztahuje ustanovení §7 odst. (6) tohoto HŘ. Za vydání záloh pokladníkům krajských organizací v souladu se schváleným rozpočtem SZ a s ustanoveními tohoto řádu a s usneseními PSZ je zodpovědná HK.

(2) Pokladník KO je zodpovědný za vydání finančních prostředků pokladníkům ZO v souladu se schváleným rozpočtem KO s ustanoveními tohoto řádu a usneseními rady KO. Toto ustanovení platí obdobně pro pokladníky základních organizací, které jsou součástí MO, ve vztahu k pokladníkovi MO.

(3) HK je povinna do 30 dnů od předložení zprávy o hospodaření za uplynulý rok a rozpočtu na příslušný kalendářní rok, který schválila krajské konference, vyplatit krajské organizaci alespoň 50 procent z prostředků, které jim podle rozpočtu SZ náležejí, zbývající část nejpozději do 30.9.

(4) KO převede základním organizacím alespoň 50 procent z prostředků, které jim dle rozpočtu KO náležejí, nejpozději do 30.4., zbývající část do 15.10.

(5) Základní organizace, které jsou součástí MO. převedou městské organizaci přinejmenším 50 procent z prostředků, které jim podle rozpočtů základních organizací náležejí, nejpozději do 31.5., zbývající část do 30.10.

(6) Povinnost podle odstavců 3, 4 a 5 zaniká, pokud povinné jednotky neobdržely od příjemců finančních prostředků zprávy o hospodaření za uplynulý rok a základními a městskými organizacemi schválené rozpočty na příslušný kalendářní rok.

##§ 14 Seznam použitých zkratek
SZ – strana zelených ZO – základní organizace MO – městská organizace KO – krajská organizace PSZ – předsednictvo Strany zelených RR – republiková rada ÚRK – ústřední revizní komise HK – hlavní kancelář SZ

##§ 15 Závěrečná a přechodná ustanovení
(1) Toto znění hospodářského řádu Strany zelených nabývá účinnosti dnem jeho schválení republikovou radou Strany zelených.

(2) Tímto řádem se ruší platnost předchozího hospodářského řádu schváleného celostátním sjezdem Strany zelených ve Zlenicích dne 3. března 2002.

(3) K plynulému přechodu z dosavadní úpravy podle předchozího HŘ na úpravu novou vydá závazné pokyny ÚRK.

Schválila Republiková rada Strany zelených dne 15. ledna 2006. Dílčí změny schválila Republiková rada SZ dne 3 .listopadu.2007, 11. ledna 2009, 9. ledna 2010 a 7.listopadu 2015. Dílčí změny též provedl Sjezd SZ dne 6. prosince 2009.
